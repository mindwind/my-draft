# 古诗
2016-12-02

---


## 杜甫
群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归月夜魂。
千载琵琶作胡语，分明怨恨曲中论。
    --《咏怀古迹五首·咏明妃》

诸葛大名垂宇宙，宗臣遗像肃清高。
三分割据纡筹策，万古云霄一羽毛。
    --《咏怀古迹五首·咏诸葛孔明》

细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
    --《旅夜书怀》

孤雁不饮啄，飞鸣声念群。
谁怜一片影，相失万重云。
    --《孤雁》

中夜怀友朋，乾坤此深阻。
浩荡前后间，佳期付荆楚。
    --《宿青溪驿奉怀张员外十五兄之绪》

花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为《梁父吟》。
    --《登楼》

江碧鸟逾白，山青花欲然。今春看又过，何日是归年？
    --《绝句》

世路虽多梗，吾生亦有涯。此身醒复醉，乘兴即为家。
    --《春归》

为人性癖耽佳句，语不惊人死不休。
老去诗篇浑漫兴，春来花鸟莫深愁。
    --《江上值水如海势聊短述》

十日画一水，五日画一石。
    --《戏题王宰画山水图歌》

莫思身外无穷事，且尽生前有限杯。
    --《漫兴九首》其四

丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。
    --《蜀相》

一片花飞减却春，风飘万点正愁人。且看欲尽花经眼，莫厌伤多酒入唇。
江上小堂巢翡翠，苑边高冢卧麒麟。细推物理须行乐，何用浮名绊此身。
    --《曲江二首》其一

朝回日日典春衣，每日江头尽醉归。酒债寻常行处有，人生七十古来稀。
穿花蛱蝶深深见，点水蜻蜓款款飞。传语风光共流转，暂时相赏莫相违。
    --《曲江二首》其二

今夜鄜州月，闺中只独看。遥怜小儿女，未解忆长安。
香雾云鬟湿，清辉玉臂寒。何时倚虚幌，双照泪痕干。
    --《月夜》

岱宗夫如何？齐鲁青未了。造化钟神秀，阴阳割昏晓。
荡胸生层云，决眦入归鸟。会当凌绝顶，一览众山小。
    --《望岳》

醉眠秋共被，携手日同行。
    --《与李十二白同寻范十隐居》

痛饮狂歌空度日，飞扬跋扈为谁雄。
    --《赠李白》

## 李白
凤凰台上凤凰游，凤去台空江自流。吴宫花草埋幽径，晋代衣冠成古丘。
三山半落清天外，二水中分白鹭洲。总为浮云能蔽日，长安不见使人愁。
    --《登金陵凤凰台》

雁引愁心去，山衔好月来。
    --《与夏十二登岳阳楼》

夫天地者万物之逆旅也，光阴者百代之过客也。而浮生若梦，为欢几何？古人秉烛夜游，良有以也。
况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。
幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。
    --《春夜宴从弟桃花园序》


## 苏轼
有如兔走鹰隼落，骏马下注千丈坡。
断弦离柱箭脱手，飞电过隙珠翻荷。
    --《百步洪》其一

佳人未肯回秋波，幼舆欲语防飞梭。
轻舟弄水买一笑，醉中荡桨肩相磨。
    --《百步洪》其二


## 白居易
孤山寺北贾亭西，水面初平云脚低。几处早莺争暖树，谁家新燕啄信泥。
乱花渐欲迷人眼，浅草才能没马蹄。最爱湖东行不足，绿杨阴里白沙堤。
    --《湖上春行》


## 李商隐
十岁裁诗走马成，冷灰残烛动离情。
桐花万里丹山路，雏凤清于老凤声。
    --《韩冬郎即席为诗相送》

洞庭波冷晓侵云，日日征帆送远人。
几度木兰舟上望，不知元是此花身。
    --《木兰花》

人生何处不离群？世路干戈惜暂分。雪岭未归天外使，松州犹驻殿前军。
座中醉客延醒客，江上晴云杂雨云。美酒成都勘送老，当垆仍是卓文君。
    --《杜工部蜀中离席》


## 王昌龄
寒雨连江夜入吴，平明送客楚山孤。
洛阳亲友如相问，一片冰心在玉壶。
    --《芙蓉楼送辛渐》

青海长云暗雪山，孤城遥望玉门关。
黄沙百战穿金甲，不破楼兰终不还。
    --《从军行》其四

秦时明月汉时关，万里长征人未还。
但使龙城飞将在，不教胡马度阴山。

骝马新跨白玉鞍，战罢沙场月色寒。
城头铁鼓声犹振，匣里金刀血未干。
    --《出塞》二首


## 许浑
聚散有期云北去，浮沉无计东流水。
    --《京口闲居寄京洛友人》

山鸟一声人未起，半床春月在天涯。
    --《南海府罢，南康阻浅，行侣稍稍登陆，主人宴饯至频，暮宿东溪》

光阴难驻迹如客，寒暑不惊心似僧。
    --《南庭夜坐贻开元禅定二道者》

露堕佳花棋局湿，风吹荷叶酒瓶香。
    --《韶州驿楼宴罢》

溪云初起日沉阁，山雨欲来风满楼。
    --《咸阳城西门晚眺》

荣枯尽寄浮云外，哀乐犹惊逝水前。日暮长堤更回首，一声蝉续一声蝉。
    --《重游练湖怀旧》


## 其他
梅向好风惟是笑，柳因微雨不胜垂。
    -- 唐彦谦《寄怀》

黄叶黄花古城路，秋风秋雨别家人。
    -- 李群玉《金塘路中》

裙拖六幅湘江水，鬓耸巫山一段云。
风格只应天上有，歌声岂合世间闻。
胸前瑞雪灯斜照，眼底桃花酒半醺。
不是相如能赋客，争教容易见文君。
    -- 李群玉《同郑相公出歌姬小饮戏赠》

漠漠郁金香在臂，亭亭古玉佩当腰。
气寒西北何人剑，声满东南几处箫。
    -- 龚自珍《秋心》

云雨暗更歌舞伴，山川不尽别离杯。
    -- 赵嘏《登安陆西楼（又名浮云楼）》

曾经沧海难为水，除却巫山不是云，取次花丛懒回顾，半缘修道半缘君
    -- 元稹《离思》

黑云压城城欲摧，甲光向日金鳞开。
角声满天秋色里，塞上燕脂凝夜紫。
半卷红旗临易水，霜重鼓寒声不起。
报君黄金台上意，提携玉龙为君死。
    -- 李贺《雁门太守行》

抛掷南阳为主忧，北征东讨尽良筹。时来天地皆同力，运去英雄不自由。
千里山河轻孺子，两朝冠剑恨谯周。唯馀岩下多情水，犹解年年傍驿流。
    -- 罗隐《筹笔驿》

岭外音书断，经冬复历春。近乡情更怯，不敢问来人。
    -- 宋之问《渡汉江》

洞房昨夜停红烛，待晓堂前拜舅姑。妆罢低声问夫婿，画眉深浅入时无。
    -- 朱庆馀《闺意》

越女新妆出镜心，自知明艳更沉吟。 齐纨未足时人贵，一曲菱歌敌万金。
    -- 张籍《酬朱庆馀》

山中夜度空江水，汀月寒生古石楼。
    -- 贾岛《早秋寄题天竺灵隐寺》

游人曲岸看花发，走马平沙猎雪回。
    -- 杨巨源《和大夫边春呈长安亲故》
> 两句，两种态度，两种人生

论旧举杯先下泪，伤离临水更登楼。相思前路几回首，满眼青山过卫州。
    -- 杨巨源《送人过卫州》

一封朝奏九重天，夕贬潮州路八千。欲为圣朝除弊事，肯将衰朽惜残年？
云横秦岭家何在？雪拥蓝关马不前！知汝远来应有意，好收吾骨瘴江边。
    -- 韩愈《左迁至蓝关示侄孙湘》

骚人昨夜闻啼鸟，不叹流年惜众芳。
    -- 刘禹锡《窦朗州见示与澧州元朗中早秋赠作命同答》

人世几回伤往事，山形依旧枕寒流。今逢四海为家日，故垒萧萧芦荻秋。
    -- 刘禹锡《金陵怀古》

叶半听鸡梳白发，天明走马入红尘。
    -- 王建《从军后寄山中友人》

远书珍重何曾达，旧事凄凉不可听。
去日儿童皆长大，昔年亲友半凋零。
    -- 窦叔向《夏夜宿表兄宅话旧》

万家废井生秋草，一树繁花对古坟。
    -- 卢纶《早春归盩厔旧居寄耿拾遗湋李校书端》

守岁家家应未卧，相思那得梦魂来。
    -- 孟浩然《除夜有怀》

才非道固无酝酿，道非才亦难翱翔。
    -- 《金圣叹批唐才子诗》序

酌酒与君君自宽，人情翻覆似波澜。白首相知犹按剑，朱门先达笑弹冠。
草色全经细雨湿，花枝欲动春风寒。世事浮云何足问，不如高卧且加餐。
    -- 王维《酌酒与裴迪》

垂緌饮清露，流响出疏桐。
居高声自远，非是藉秋风。  
    -- 虞世南《蝉》

千山鸟飞绝，万径人踪灭。孤舟蓑笠翁，独钓寒江雪。  
    -- 柳宗元《江雪》

落霞与孤鹜齐飞，秋水共长天一色。
嗟乎！时运不齐，命途多舛。冯唐易老，李广难封。
屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。   
    -- 王勃《滕王阁序》

黄河远上白云间，一片孤城万仞山。
羌笛何须怨杨柳，春风不度玉门关。
    -- 王之涣《凉州词》

昔人已乘黄鹤去，此地空余黄鹤楼。黄鹤一去不复返，白云千载空悠悠。
晴川历历汉阳树，芳草萋萋鹦鹉洲。日暮乡关何处是？烟波江上使人愁。
    -- 崔颢《黄鹤楼》
> 元人辛文房《唐才子传》记李白登黄鹤楼本欲赋诗，因见崔颢此作，为之敛手，说：“眼前有景道不得，崔颢题诗在上头。”
> 颢少年为诗，属意浮艳，多陷轻薄，晚岁忽变常体，风骨凛然。
